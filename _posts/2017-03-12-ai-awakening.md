---
layout: post
title: "Názor na článok 'The Great AI Awakening' "
date: 2017-03-12
---

Umelá inteligencia má nespočetné množstvo využití a jedno z nich je predmetom článku **The Great A.I. Awakening**. Autor _GIDEON LEWIS-KRAUS_ čitateľovi približuje vývoj umelej inteligencie od jej jednoduchších verzií až po samo-učiace sa systémy, a jej aplikáciou do služby Prekladač od firmy Google. Je fascinujúce vidieť, ako sa táto služba vďaka umelej inteligencii dokázala zlepšiť. Jeden z výskumov uvádza až 80% zlepšenie oproti starej verzii v preklade medzi anglickým a francúzskym jazykom [Matacic C., 2016]. 

Prekladač Google, ktorý doteraz pracoval na základe vopred stanovených pravidiel bol tímom vedcov a programátorov povýšený na systém, ktorý sa pri prekladaní textu približuje k mysleniu človeka. Autor v článku porovnáva preklad úryvku z knihy v aplikácií s originálnym prekladom, pričom rozdiely sú minimálne a objaviť by ich dokázal len skúsený lingvista. Aj keď bola pôvodná verzia elektronického prekladača veľa používaná nemala dostatočnú relevanciu. Nová technológia v tejto aplikácií s použitím umelej inteligencie mnohonásobne zvyšuje jeho širokospektrálne využitie. V budúcnosti môžeme očakávať nespočetné možnosti aplikácie prekladača vo všetkých sférach dôležitých pre ľudstvo: napr. rýchli a spoľahlivý preklad kníh, dokumentov, študijných materiálov a webových stránok. Budú zrušené bariéry vo všetkých svetových jazykoch, čo bude nesmierny prínos pre vedu, kultúru, umenie, techniku, medicínu a mnoho iných oblastí. Bez ohľadu na jazyk sa web stane širšie použiteľnejší a dostupný aj pre používateľov bez znalosti konkrétneho cudzieho jazyka. Vďaka strojovému prekladu sa stane literatúra a učebné materiály dostupnými aj pre krajiny 3. sveta, ktorých populácia častokrát ovláda len materinský jazyk. 

Napriek veľkým pozitívnym vplyvom, ktoré sú umelou inteligenciou zlepšené v Prekladači spoločnosti Google môže mať táto technológia negatívny dopad pre ľudstvo. Populácia sa môže časom stať pohodlnejšia bez záujmu a potreby ďalšieho vzdelávania sa v oblasti cudzích jazykov, čo môže mať za následok degradáciu v komunikácií. Ďalším nepriaznivým faktorom  môže byť zneužitie prekladača na vojenské účely, môže zlepšiť efektivitu komunikácie medzi rôznymi teroristickými skupinami, otvoria sa nové cesty pre rôzne špionážne agentúry a vytvoria sa lepšie podmienky pre rast hackerskej komunity. 

Napriek tomu, že umelá inteligencia je pre budúcnosť ľudstva obrovským prínosom, je hrozbou zároveň. Nemôžeme sa k uvedeným úvahám stavať príliš skepticky, ale musíme veriť, že umelá inteligencia nikdy nedosiahne jedinečnosť a silu ľudského vedomia. To kam bude smerovať záleží len od nás.

#### Použitá literatúra: 
Gideon Lewis-Kraus. The Great A.I. Awakening [online]. [cit. 2017-03-12]. Dostupné z: <https://www.nytimes.com/2016/12/14/magazine/the-great-ai-awakening.html>

Catherine Matacic,. Google’s new translation software is powered by brainlike artificial intelligence [online]. [cit. 2017-03-12]. Dostupné z: <http://www.sciencemag.org/news/2016/09/google-s-new-translation-software-powered-brainlike-artificial-intelligence>
